Referaatti Tero Huomon kanditaatintutkielmasta “Ohjelmistoarkkitehtuurin sisällyttäminen ketteriin ohjelmistotuotanto menetelmiin” 

Huomo aloittaa esittelemällä kaksi ketterää menetelmää; Scrumin ja Extreme Programming (XP). Molemmista menetelmistä kerrotaan niiden perustyöskentelytavoista ja käytänteistä. Kirjoittaja painottaa erityisesti asiakkaan kanssa tehtävää yhteistyötä. Järjestelmän laajetessa ja vaatimusten muuttuessa ohjelman sisäistä rakennetta voidaan muuttaa. Tutkielmassa jaetaan suunnittelu karkeasti kolmeen osaan: Julkaisun suunnittelu, Iteraation suunnittelu ja kehitysjakson aikana tapahtuva suunnittelu. 

Julkaisun suunnittelu pidetään projektin alussa ja siinä kerätään asiakkaan vaatimukset käyttäjätarinoiksi, jotka asiakas järjestää prioriteetin mukaan. Halutessaan asiakkaalla on mahdollisuus muokata järjestystä. Suunnittelu jatkuu läpi projektin. Iteraation suunnittelussa kehitysryhmä jakaa käyttäjätarinat työtehtäviksi, jotka voidaan suorittaa mahdollisimman lyhyessä ajassa. Scrum ei ota kantaa kehitysjaksossa tapahtuvaan suunnitteluun, vaan se luottaa ryhmän itseorganisoituvuuteen. Extreme Programming antaa ohjeeksi turhan työn minimoimisen ja korostaa refaktoroinnin tärkeyttä. 

On esitetty kritiikkiä siitä, että ketterä menetelmä ei ota tarpeeksi huomioon järjestelmän sisäisen rakenteen suunnittelua. Ohjelmistoarkkitehtuuri voidaan sisällyttää paremmin ketteryyteen muun muassa nolla- eli suunnittelusprinttien avulla ennen varsinaisia kehitysjaksoja. Toinen tapa olisi eristää arkkitehtuuri omaksi prosessiksi, mutta jos ohjelmistonkehittäjä ei kuulu arkkitehtiryhmään voi tilanne johtaa pahimmillaan siihen, että asiakkaan vaatimusten täyttäminen on mahdotonta rakenteen vuoksi. Lisäksi tutkielmassa esitellään vaihtoehdoksi arkkitehtuuritarinat, jotka ovat vastine käyttäjätarinoille. Lopussa mainitaan, että ei ole yhtä ohjetta sille, mikä käytänteistä on paras tai hyödyllisin. 
